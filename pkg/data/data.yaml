texts:
  0: |-
    Чалавек упісаны ў чалавецтва: яно ў ім набывае аблічча і голас, у ім ён месца і жыццяпіс.
    Ці ў грамадзе, ці сам, чалавек — людзі.
  1: |-
    Няўзнак стукнуў сякерай па камені, і з яго, шэрага, непрыкметнага, замкнёнага ў сабе, выбліснула іскрына.
    Гэтак і ў людзях, знадворку звычайных і непрыкметных, захоўваюцца боскія іскрыны, і калі аб’яўляюцца, то як бы насуперак ім самім, н я ў з н а к.
    І пакуль іскрына блішчыць, чалавек разумее, хто ён на самой справе, а калі згасае, згасае і разуменне ці, больш дакладна, хаваецца ўглыб, пакідаючы ў памяці з н а к пра тое, якім сабою самім ён можа быць.
  2: |-
    Творачыся, твор — ці гэта верш, ці карціна, ці музычны эцюд — асягае пачатак, у якім усё ўпершыню і ў якім ён сам робіцца першатворам.
    Ён змястоўны не тым зместам, што выяўляе, а тым, што выяўляецца сам і захоўваецца ў пачатку, і, адно асягаючы пачатак, слова знаходзіць сябе — аднаходзіцца.
  3: |-
    У папярэднікаў свой асаблівы статус. І да якога б веку ні дажывалі наступнікі, да якой бы велічыні яны ні дарасталі, папярэднікі заўсёды застаюцца непераўзыдзенымі.
    А сам сабе кожны і папярэднік, і наступнік.
  4: |-
    На тым месцы, дзе бярэзіна займела якуюсьці драпіну ці рану, вырастае чага — грыб, што мае гаючыя ўласцівасці.
    Прымаю паразу, калі несвядома, а калі і свядома, з яе мае выснавацца ўласцівасць, якою дагэтуль не валодаў, — ч а г а.
  5: |-
    Вынік пасылае знакі дарозе і справе, але сам не можа ўвайсці ні ў дарогу, ні ў справу.
    І таму дарога доўжыцца,
    справа дзейсніцца,
    а чалавек ёсць.
  6: |-
    _Suum cuique_ — кожнаму сваё... Што праміне каза, выявіць сабака, што праміне сабака, знойдзе певень, што праміне певень, заўважыць чалавек: усякая істота выявіць, заўважыць і знойдзе тое, што адпавядае ёй і чаму адпавядае яна сама, і ўсё роўна нешта — ці не самае істотнае — заўсёды застаецца не выяўленым, не знойдзеным, не заўважаным.
    Нехта яшчэ мае прыйсці?!.
  7: |-
    Якімі яны ні былі б — ці гэта тэрыторыя, ці радовішча, ці маёмасць, — людзі ваююць між сабою за частковасці — і самі ўвасабляюцца ў частковасці: чым большая частковасць, тым большая асабовасць, і наўзаем: чым большая асабовасць, тым большая частковасць..
    А кожнаму прысвячаецца ўвесь свет,
    а кожнаму свеціць усё сонца.
  8: |-
    Падарыў чалавеку, з думкай якога лічыўся, новую кнігу, а падарыўшы, узяўся яе перачытваць, суадносячы яе з тым, каму падарыў.
    І ў засвоеных на памяць зместах пачалі выяўляцца новыя нюансы і гучаць новыя інтанацыі.
  9: |-
    Камень, які Сізіф ускочвае на гару, — гэта ён сам, адасоблены ад сябе самога.
    Справа не ў камені, які спадае з гары, а ў заклёне багоў — у той неад’емнасці, якой лучыцца Сізіф з каменем. Некалі, калі Сізіф укладзецца ў яго дарэшты, камень сам станецца гарою, а Сізіф вольным і ад яго, і ад сябе.
  10: |-
    Пайду знаёмай дарогай — пабуду з зямлёю і з небам і з нечым яшчэ, што памятае дарога.
    І яшчэ з тым і тым некім, кім некалі быў сам і хто застаўся ў дарозе.
  11: |-
    Алфавіт, ці, інакш, абэцэда — дом, з якім людзі звыкаюцца і ў які ўпісваюцца сваёю істотай, і тое, з чым яны звыкаюцца і ўва што ўпісваюцца, становіцца для іх на ўсё жыццё алфавітам.
    Знаёмая перакладчыца з Нямеччыны, што выдатна валодае рускай мовай, кажа, што найбольш не засвоеным у рускай мове для яе ўсё яшчэ застаецца кірылічны алфавіт.
  12: |-
    Ці то ў мастацтве, ці то ў палітыцы, ці то ў надзённым жыцці ролю, якой бы выключнай яна ні была, гуляць не так ужо і складана, і гэта таму, што г у л я ц ь.
    Складана б ы ц ь.
    Гуляць — супадаць з уявай, быць — супадаць з явай.
  13: |-
    Праўда — правільная веда, і правільная яна таму, што праведа, і хто яе вызнае, той праведнік.
    _Нравственность_ — праўдлівасць.
    _Нравственный_ — праўдлівы.
  14: |-
    Гук адчувае, слова ведае: яно асягае мэту і надае гукам, якія яго наймяноўваюць, мэтазгоднасць.
  15: |-
    Ведаю, што я недасканалы, і, ведаючы гэта, радуюся, што не вечны.
    Недасканалы не вечны — не вечна недасканалы.
  16: |-
    Ён ведае сабе кошт, — кажуць пра аднаго ўсюдыздатнага чалавека.
    Цікава — які? Заўсёды тойсамы ці ўсякі раз новы? Кошт выяўляецца, калі нешта купляецца і прадаецца, і той, хто ведае сабе кошт, таксама ўваходзіць у гэтую суадносіну.
    Той, хто не купляецца і не прадаецца, кошту сабе не ведае, а мо і не мае.
  17: |-
    Ці спёка, ці дождж, ці завея, ці маразы, ці адліга, надвор’е палітыка прыроды і, у адрозненне ад усіх іншых палітык, самая адрасная — усе жывыя істоты з ёй у заўсёдным дыялогу.
  18: |-
    З кожнай наступнай прыступкай папярэдняя пакідаецца, калі не пакідаецца — наступная не асягаецца.
    Набытак тады набытак, калі ён адпускаецца і адпускае, набытак, што не адпускаецца, — пастка.
  19: |-
    «Дарагія людзі!...» — кажу на сустрэчы з радакамі — сялецкімі людзьмі.
    Яны згаджаюцца, але па-свойму: «Ну, так, ну, пэўна... І таму ва ўсе часы нас усё займалі ды заваёўвалі — бо дарагія».
  20: |-
    Такая празрыстая далячынь
    відаць
    нядаўняе лета.
  21: |-
    Горы вучаць рабіць свой крок сувымерным і абапірацца на трывалае.
    Раблю гэта, а калі не раблю, ва ўсім, што слізкае, хісткае, знарокавае ды парахнявае, выяўляецца здрада.
    Здрада — рада, якая паказвае, як не трэба было паводзіцца, што не трэба было рабіць, аднак рада — постскрыптум.
  22: |-
    Чытаю «Рыгведу». Перакладчыкі пазначаюць, якім памерам напісана тая ці гэтая мантра: гаятры, ануштубх, трыштубх, вірадж...
    Гэта ў дачыненні да старажытнаіндыйскага эпасу. Аднак і ў айчыннай літаратуры ёсць палеткі, што чакаюць сваіх каморнікаў, якія падыдуць да іх не са стандартнай харэічна-ямбічнай меркаю, а з такою, што ўлічыць і вылічыць іхнія, яшчэ не азначаныя, адмысловасці.
  23: |-
    Самай істотнай асаблівасцю ўсякага краявіду з’яўляецца далечыня, яна сама ягоная ўласцівасць.
    Адымі яе — дрэвы не будуць ведаць, дзе яны ёсць, рэкі — куды цякуць, а курганы — што хаваюць.
    Усё адыходзіць у далечыню і з далечыні прыходзіць, і ва ўсякім ландшафце далечыня самая блізкая і самая знаёмая з’ява.
    Калі думка думаецца, у прысутным адкрываецца сутнае, а ў блізкім — далечыня.
  24: |-
    Адною сцяжынай ішлося з дому, а назад... — адкуль іх столькі ўзялося?!.
    Іду, збочваю, вяртаюся да развілак, распазнаюся — пакуль не схавалася сонца, усё-такі спадзяюся выйсці туды, дзе ўсё станецца знаёмым і пазнавальным.
    Як бы ні блыталіся самі і ні ўблытвалі ў блуканне, усё-такі ў любым апынанні асноўнае, што ёсць яны, сцежкі, і што ёсць яно, сонца.
  25: |-
    «І гэта міне...»
    Тое, што мінае, мінае так, што пэўным чынам застаецца.
    Жыццё — здзяйсненне, і ў ім да самай завяршальнай дзеі прысутнічае ўсё, што адбывалася раней, і тое, што адбывалася раней, збіраецца ў завяршальнай дзеі, каб сапраўды мінуць і сапраўды развязацца.
  26: |-
    Перагортваю чарнавікі — іх адначасова і зашмат, і замала. Зашмат — бо расчытваць іх няпросты клопат, замала — бо ў іх, каб яны змаглі стацца творам, заўсёды нечага не хапае.
    Яны як кірмаш (ці, калі на сербалужыцкай мове, — вікі), і пры тым чорныя вікі, дзе самае непрыдатнае (найменш здзейсненае) будзе каштаваць найбольш, а самае здзейсненае — найменш.
    Лічуся з платай: што набываю, а што пакідаю нечапаным, каб калі-небудзь зноў да яго вярнуцца. Або не вярнуцца.
  27: |-
    Твор:
    хвіліны вымаўляюць;
    гадзіны слухаюць;
    дні выяўляюць;
    месяцы чытаюць;
    гады распазнаюць;
    дзесяцігоддзі тлумачаць;
    стагоддзі маўчаць і маюць.
  28: |-
    Народная прымха: калі чорны кот перабег дарогу — чакай няўдачы.
    Усякая дарога — пераадоленне абмежаванасці, і ў кожнага яна свая, і свой чорны кот, які спадцішка выпільноўвае дарогу, каб раптам аб’явіцца ў самы вырашальны момант, — ён з’яднаны і злучаны з чалавечай самасцю.
    І адно самасцю высноўваюцца і самасці адрасуюцца прымхі.
  29: |-
    Рытм — тое, што фармуе паставу верша;
    інтанацыя — тое, што вызначае яго аблічча.
  30: |-
    Калі быў у войску, час-почас звяртаўся да сваіх пабрацімаў-саслужыўцаў па дывізіёне са словам «хлопча».
    Праз нейкі час гэты зваротак вярнуўся да мяне і стаўся маім знакам, мянушкай: хлопча казаў, хлопча дзяжурыць, спытайся ў хлопча, хай хлопча зробіць...
    Што вымаўляем — маем.
  31: |-
    На памылках спыняюцца, аб памылкі спатыкаюцца, у памылкі ўдумваюцца і ўглядаюцца: роўнае мінаецца без увагі, а памылкі запамінаюцца — і памылкі здабыткі, калі яны намацваюць і знаходзяць утоены ў словах і ў рэчаіснасці змест.
    Нехта і не хацеў бы — а піша з памылкамі, нехта свядома, уводзячы ў мову асаблівасці сваёй гаворкі, дапускае ў пісьме памылкі, а нехта іх вынаходзіць і аб’яўляецца з імі як з творамі, што прыналежаць адно яму.
  32: |-
    Колькасць пераходзіць у якасць — закон, упісаны ў падручнікі дыялектычнага матэрыялізму.
    Але як пераходзіць — сама? Самохаць? Механічна і аўтаматычна? Не, не аўтаматычна і не механічна, не самохаць і не сама, а тады, калі дзейсніцца з’ява пераходу і калі ёсць той, хто ў ёй удзельнічае.
    І тады адна зрэнка відушчасці істотнейшая за ўсю масу поцемкаў, і тады адна гранула разумення змястоўнейшая за цэнтнеры цемрашальства.
    Творчасць — у пераходзе.
  33: |-
    У Рабкоры, што ў Акцябрскім раёне, калі выходзіў з тамтэйшай крамы, супаткаўся з бабуляй-няўклюдай: абапіраючыся на дзве кульбы і трымаючы торбу, яна ўскарасквалася на ганак.
    Як мог дапамог ёй, і ўжо ў самой краме, нібы ўзважваючы ў галаве нейкі кошт, яна запыталася ў прысутных — усе яны ёй, было відаць, былі знаёмыя ці мо нават блізкія: «Адкуль гэты чалавек?»
    Прысутныя няўцямна маўчалі.
    Нічога больш не прамовіла і яна і, ніяк мне не падзякаваўшы, пасунулася да прылаўка.
    Пэўна, каб дзякаваць, трэба найперш ведаць, каму дзякуеш.
    Я другі раз выйшаў з крамы.
  34: |-
    Сярод малых і вялікіх, простых і ганаровых помнікаў, калі абыходзіў сялецкія могліцы (могілкі), найбольшую ўвагу прыцягнула і кранула нейчая магіла з невядома якіх часоў: на ёй не было ні крыжа, ні хоць якога знаку, і яна амаль уцягнулася ў зямлю.
    У ёй выяўлялася нешта, што было сутнасцю саміх могліцаў: не ўзвышацца над зямлёй, а супадаць з зямлёй, не заставацца, а знікаць.
  35: |-
    «І сонца некалі пагасне...»
    Як для каго і як якое сонца: чалавек не толькі тая самая постаць, што аб’явілася і распазнаецца, але і не тая самая, і, жывучы, не толькі памірае, але і нараджаецца — з новым сонцам і для новага сонца.
  36: |-
    Калі ў далёкай далечыні рэйкі пачынаюць супадаць — так і павінна быць. Але калі яны пачынаюць супадаць у блізкай блізіні — гэта ўжо катастрофа.
    З _там_ і _тады_ катастрофа настойліва ссоўваецца ў _тут_ і_ _цяпер, даказваючы і паказваючы, што няма нічога, што магло б з ёю зраўняцца, адужаць яе, пераўзысці.
    І бесперапынна, сцвярджаючы нейкае правіла ці паўтараючы мантру, соўгаюцца па рэйках цягнікі, не дазваляючы ім ні канчаткова супасці, ні раз’яднацца.
  37: |-
    Адкладаю меч — ён нецярплівы, і з ім я небяспечны найперш самому сабе, бо дарэшты не ведаю, хто мне ёсць хто (хто сябра, хто вораг, хто здрайца, а хто проста старонні) і хто самому сабе я сам; абапіраюся на шчыт — ён умее чакаць.
  38: |-
    І гэта не тое,
    і тое не гэта:
    з вядра
    выкідвае смецце варона.
  39: |-
    «І што за пачвара?!.»
    — крычаць
    узбураныя вароны:
    знікае
    за дрэвамі верталёт.
  40: |-
    Азірнуўся —
    нехта бяжыць па маіх слядах:
    сухое лісце.
  41: |-
    Адгарадзіўся ад навакольля
    плотам зь бярозаў і соснаў
    і сам за німі стаіўся: лес.
  42: |-
    Зьмяркаецца.
    У парку крычаць вароны -
    і крыкам намацваюцца, што яны ёсьць.
  43: |-
    Такі прыгажун,
    а зажураны: неба ня хоча
    ужо ўсьміхацца табе, сланечнік?!.
  44: |-
    Каменьне ў затоцы,
    сярод каменьня шэрыя качкі:
    восеньскі морак.
  45: |-
    Лужына.
    Захапіла
    жоўты кляновы ліст
    і зашклілася лёдам:
    Ейны!..
  46: |-
    Вострыць і вострыць дзюбу
    аб камень крумкач:
    ну, ляці ўжо, досыць!..
  47: |-
    Прыгажосць, пра якую Дастаеўскі казаў, што яна выратуе свет, ратуе свет пастаянна, спрадвеку — сама-ахвяруючыся, самапераўзыходзячыся, перакульваючыся ў сваю дыялектычную процілегласць — у пачварнае, і такім чынам далучаючы гэтую другую палову свету да сябе.
  48: |-
    Тулю да грудзей абярэмак
    паленаў скалелых:
    і ў нас будзе нарэшце сьвята!..
  49: |-
    Цягнецца з коміна дым
    па-над сьнежным бязьмежжам:
    адна сьцяжына — і тая ў неба.
  50: |-
    Падпіў — і трымаецца што ёсьць сілы
    аберуч за бохан хлеба:
    стары вясковец.
  51: |-
    Пакінуты дом. Зазірае ў акно
    галінка зялёнай вішні:
    няўжо нікога?!..
  52: |-
    Блукаю па Вільні.
    На даўніх мурах
    новыя назвы.
  53: |-
    Схаваўся ў царкву ад дажджу:
    знянацку
    зірнулі знаўпроць сьвятыя.
  54: |-
    Дзе — старасьць,
    дзе — маладосьць?!.
    Зацьвілі яблыні сёньня.
  55: |-
    Зьбягаюць струмкі з капяжа:
    у асфальце
    ямачкі-чаравічкі.
  56: |-
    І гэта адзеньне?!. -
    зьдзіўляецца клён:
    касьцёл у леташніх рыштаваньнях.
  57: |-
    Сьпеў у нябёсах,
    нябёсы ў сьпеве:
    жаўрук.
  58: |-
    Боязна, што заўважаць
    і што не заўважаць — таксама...
    Суніцы зачырванелі.
  59: |-
    Сярод залатых дзьмухаўцоў
    адзін серабрысты:
    у німбе?!.
  60: |-
    Якімі высокімі павырасталі
    быльнік і лебяда:
    схаваўся б!..
  61: |-
    Вось ужо і скончыўся лівень!..
    А ліст кляновы лісту
    яшчэ ўсё перадае першыя кроплі.
  62: |-
    Далёка ісьці...
    Смакчу
    нясьпелую сліву.
  63: |-
    Вецьце спусьціла ў замерлы ставок
    і сама замерла:
    вярбіна ў сьпёку.
  64: |-
    Вуліцу заняло
    паважнае шэсьце:
    ідуць з пашы каровы.
  65: |-
    Хочаш са мной
    паблукаць па сьвеце? -
    Да рукава бадзяк прычапіўся.
  66: |-
    Хаваецца дзень
    У кожным
    акне па сонцы.
  67: |-
    У ржышчы жытнёвым
    конік застракатаў:
    яшчэ нешта не зжата?!.
  68: |-
    Гронкі рабіны
    зачырванелі:
    ўгару горнецца позірк.
  69: |-
    Стаяць на балоце стагі
    з асьнежанымі вярхамі -
    тутэйшыя горы.
  70: |-
    Рэчка замерзла. Мост
    зьдзіўляецца лёду:
    адкуль ты ўзяўся?!.
  71: |-
    На непарушным сьнезе
    лёгкі заечы сьлед
    і чалавечы — цяжкі.
  72: |-
    Ялінка на сьметніку.
    Вось і ўвесь новы год!..
    Вось і ўсё навасельле!..
  73: |-
    Зімовае сонца.
    Імкнуцца ўстаць
    са снежнай пасцелі
    цені.
  74: |-
    Зіхоткая поўня -
    акно, зь якога
    глядзіць у душу нябыт.
  75: |-
    Парушаны мур:
    чырванее жар -
    цэгла ў бязмежжы сьцюжы.
  76: |-
    Сьнежная горка.
    Дзеці зьлётваюць долу -
    ці, можа, увышыню?!.
  77: |-
    Чакаем таксоўку ўначы:
    чарга пасунулася на адно месца -
    і то весялей.
  78: |-
    Зімовыя прыцемкі:
    снег настае,
    растае навакольле.
  79: |-
    Вісяць між пупышак
    замерзлыя кроплі -
    таксама вясны чакаюць?
  80: |-
    Абудзіўся сярод суровых
    зімовых палеткаў:
    куды пацячэш, ручай?!.
  81: |-
    Які пахмурлівы небакрай!..
    Адтуль
    вясна надыходзіць.
  82: |-
    Чырвоны дом на гары -
    уволю
    я ў ім нагутарыўся б зь цішынёй.
  83: |-
    Бягуць ручаіны
    у полі — зьвівы
    жвавай гаворкі.
  84: |-
    Беляць у садзе вясновым
    камлі — галіны
    самі пабеляцца неўзабаве.
  85: |-
    Вісіць і не падае
    у паветры зялёны дождж:
    ніцыя вербы зазелянелі.
  86: |-
    Цела — плынь, якая захоплівае і нясе ў сваё «мора» чалавечыя памкненні, намеры, думкі, самога чалавека, хоць адзінае, што чалавеку неабходна зрабіць у жыцці,— гэта перайсці з аднаго берага на другі.
  87: |-
    Не бойся цячы, ручай,
    у яры і ў ямы:
    рака цябе не забудзе.
  88: |-
    Вясновы самотны вечар.
    Гуляе дзяўчынка
    у хованкі з маладзіком.
  89: |-
    Гром загрымеў — і адразу
    аціхлі ўсе галасы:
    нябёсы гавораць!
  90: |-
    Першыя кроплі дажджу:
    на плітах
    азбука кропак.
  91: |-
    Ладкуюць гнёзды гракі:
    абламанае вецце
    зноўку вяртаецца дрэвам.
  92: |-
    Вішня наўскрай дарогі,
    спяшайся першаю расцвісць -
    у пчол абранніцай будзеш.
  93: |-
    Аблокі плывуць над зямлёй, не належачы ёй і не залежачы ад яе, але з іх раптам ліецца на зямлю дождж альбо абрушваюцца маланкі.
    Высотны жыхар — арол — велічна лунае ў нябёсах, не ведаючы сабе раўні, але раптам зрываецца ўніз, па здабычу, бо бачыць усё, што там адбываецца.
    Так і з паэзіяй, так і з мастацтвам, так і з філасофіяй: яны павінны лётаць высока і займацца «высокімі» рэчамі, але ў той жа час павінны лучыцца з зямлёю «дажджом», «маланкай» і нават «арлінай драпежнасцю».
  94: |-
    Чалавек бачыць і разумее не сябе, а сваё, не сябе, а свае абалонкі — тое, што ўжо ад яго адпластавалася, адасобілася, але яшчэ не адчужылася. Гэтыя яго абалонкі, гэтыя пакінутыя целы становяцца сферамі навукі, мастацтва, філасофіі, тэхнічна-прыкладной дзейнасці чалавека: з імі ён супрацоўнічае і дзякуючы ім усё глыбей пранікае ў рэчаіснасць, якая таму і можа ўспрымацца і пазнавацца, што яна такім чынам становіцца асвойтанай.
    А звонку гэты працэс падобны на хвалевы рух кругоў, калі ўпадзе ў ваду камень.
  95: |-
    Дзіўна, але часта паставы нашых папярэднікаў нам бачацца лепш, выразней, чым паставы сучаснікаў, і нават нястача біяграфічных і творчых звестак як бы спрыяе гэтаму.
    Ці не таму гэта, што недасяжнае абвастрае наш зрок і слых, адтульвае перад імі перспектыву, і ці не таму, што сутнасць рэчаў ужо не засціцца персанальнымі прысутнасцямі?
  96: |-
    Кожны народ мае хаця б адзін геніяльны твор, і гэты твор — мова.
  97: |-
    Спазнай самога сябе... Але як нельга прымусіць нанава гарэць тое, што ўжо згарэла,— попел, як нельга яшчэ раз набыць рэч, якую маеш, так нельга спазнаць тое, чым ты ёсць, і гэта таму, што яно, гэтае тое, ужо спазнанае: у сфе-ры сутнасці быць і ведаць — адно і тое ж.
  98: |-
    Магчыма, у будучыні — касмічнай, галаграфічнай — кінематограф здолее рабіць фільмы і па вершах, бо верш, як ніякі іншы літаратурны жанр, насычаны шматмернас-цю; у ім жывуць, пакутуюць, кахаюць і шукаюць ісціну героі верша — сэнсы, гукі, словы...
    Навука зазірнула ў глыб атама, у глыб ядра — і адкрыла, паводле назвы адной кнігі, «немінучасць дзіўнага свету».
    Субатамны свет слова, паэзіі тоіць у сабе таксама свае таямніцы і адкрыцці.
  99: |-
    Калі да паўнаты адной з’явы, адной сістэмы дадаецца яшчэ нешта, яно, гэтае «звыш», не ўзбагачае яе, а збядняе, парушае, пераарганізоўвае ў непаўнату.
  100: |-
    Час смерці, у якім усё згушчаецца, факусіруецца і пераацэньваецца, паказвае чалавеку, кім ён не павінен быць у жыцці... А не павінен ён перш за ўсё быць тым, хто захапляецца сабою, хто ўвасабляецца ў эгаізм, хто жывіць самасць, бо смерць — гэта, зрэшты, не што іншае, як смерць абмежаванасці, смерць «эга».
  101: |-
    Верш значны не гукам, які чуваць, пакуль верш чытаецца, а сваім рэхам, якое ён утварае, калі адгучыць.
  102: |-
    З гары Мтацмінда глядзеў на горад: «лялечныя» будынкі, аўтамабілі, людзі... Сюды не далятала ні шуму, ні гаманы, і той свет унізе здаваўся самаізаляваным светам са сваёй — таксама самаізаляванай — шкалой жыццёвых вартасцяў, якія не маюць ніякага дачынення да «чалавека на гары».
    Там і прыгадалася прыгожае таямнічае паданне пра тое, як д’ябал спакушаў «сына чалавечага». З вяршыні гары ён паказаў яму ўвесь людскі свет, сказаў: пакланіся — і ты атрымаеш усё гэта ў сваю ўладу. Але аднаго не ўлічыў д’ябал — «эфекту гары», і ён спрацаваў супраць яго.
    Сляды такога «эфекту» захоўваюцца ў душы ці не кожнага чалавека, не дазваляючы яму канчаткова супасці са светам, ратуючы яго для будучыні, бо і сама будучыня, можа, ёсць не што іншае, як чалавечае ўзыходжанне на гару.
  103: |-
    Ёсць задачы-адкрыцці і задачы-пасткі, якія адно толькі забіраюць тваю энергію і розум і, нават вырашаныя, нічога табе не кажуць і нікуды цябе не вядуць. Яны нагадваюць цёмны пакой, галоўная асаблівасць якога тое, што ён цёмны. I тут, можа, найбольш важна не прыняць умоў гэтай задачы, не ўвайсці ў яе сцены.
  104: |-
    Калі ў агародзе якую-небудзь расліну гоніць у рост дзеля самой сябе, дзеля самога росту, «дзічэе»,— кажуць пра гэта.
    У творчых асяродках, можа, больш чым дзе існуе пагроза падобнага «дзічэння», росту ў сцябло, у цыбакі, у бульбоўнік, бо творчы рост — гэта не рост асабовасці, а рост з-асабовасці.
  105: |-
    Веды — таксама ежа, разумовая, але ежа, і яна таксама можа быць не на карысць чалавеку, яна таксама можа шкодзіць, і ад яе таксама неабходна час ад часу разгружацца — пасціць.
  106: |-
    Як птушка, што, седзячы на галіне дрэва, спявае свае песні, упала б на дол непрытомная, калі б ёй быў дадзены чалавечы розум, гэтак упаў бы непрытомны і чалавек, калі б яму, у яго цяперашнім «варыянце», быў дадзены розум касмічны.
    Мы нічога не можам атрымаць звыш сябе, звыш сваёй меры: мы — у космасе, космас — у нас, але мы бесперастанна абмяжоўваем і дэфармуем яго сабою, і мусіць мінаць жыццё за жыццём, разбіваючы зацвярдзелыя формы, пакуль свядомасць здолее ўспрымаць Тое, Што Ёсць, не ўпадаючы ў непрытомнасць. Бо і сон — непрытомнасць, і смерць — непрытомнасць.
  107: |-
    Каб вырашыць праблему, неабходна ўвайсці ўнутр яе, і каб адолець перашкоду, неабходна паглыбіцца ў яе сарцавіну. Там не ляжаць «ключы ад Сезама», але само гэтае ўваходжанне становіцца вырашэннем праблемы, і само гэтае паглыбленне становіцца пераадоленнем перашкоды, бо і праблема, і перашкода не што іншае, як сведчанне, што жыццёвы шлях чалавека са сферы сінтэзу пераключыўся ў сферу, дзе тэза супрацьстаіць антытэзе і дзе чалавек мае шмат «сябе».
  108: |-
    Карані не трэба чапаць, ісціны ў іх няма: там адно толькі пануе змрок і вызмейваецца жах.
    Ісціна каранёў па-за імі, над імі — у кветцы.
  109: |-
    Пакуль чалавек жыве, ён усё яшчэ няпоўны, незавершаны, дарэшты не ўвасоблены, ён яшчэ не зусім творца і не зусім твор. Аднак дзякуючы гэтаму «не зусім» і магчыма далейшае ўвасабленне, магчымы пераход недасканалага ў дасканалае, магчыма творчасць.
  110: |-
    Шлях, які мы праходзім, застаецца не паза намі, а становіцца намі самімі — адкладваецца і акумулюецца ў нас, нібы ў колцах дрэва пражытыя ім гады, і толькі таму ён пройдзены, і толькі таму мы здольныя і вольныя ісці далей.
  111: |-
    Думка ідзе ўслед за жыццём, жыццё — услед за думкай, але гэта не рух па крузе, гэта рух усім кругам — у новую якасць, у новае вымярэнне. Слова бесперастанна становіцца целам, і гэтаксама — бесперастанна і ўзаемна — цела становіцца словам.
  112: |-
    Жыццёвыя вартасці існуюць і жыццядзейнічаюць на пэўнай «адлегласці» ад чалавека, адкрываючыся адно толькі звычайнаму зроку. Набліжаючы іх, трацім іх: ні каханую, ні маці ў мікраскоп убачыць нельга.
  113: |-
    Канчаецца лета:
    лісце
    туліцца да галіны,
    галіна — да дрэва,
    дрэва — да каранёў.
  114: |-
    Аблётваюць буслы зямлю кругамі,
    каб увабраць яе ў сябе дарэшты
    i скіравацца,
    вольнымі ўжо,
    ў вырай.
  115: |-
    Звечарэла.
    Зайшло чырвонае сонца,
    выйшаў чырвоны месяц.
    Блукаю па вуліцах.
    Восень блізка.
  116: |-
    Кружацца ўвышыні буслы —
    неўзабаве вырай.
    Пазіраем на ix —
    i паглядам адлюстраваным
    бачым сябе.
  117: |-
    У парку,
    ля раўчука,
    ляжалі тры валуны.
    Пафарбавалі іх сёлета
    ў сіні колер —
    і тысячагоддзі памерлі.
  118: |-
    Кветка распускаецца — і пераўзыходзіць пупышку, завязь выяўляецца — і пераўзыходзіць кветку, яблык выспявае — і пераўзыходзіць завязь, зярняты адтульваюцца — і пераўзыходзяць яблык.
    Жыццё ў самапераўзыходжанні, і чалавек істотны сваімі можнасцямі.
  119: |-
    Тое, што здараецца з некім, здараецца і з табой, але на адмысловай адлегласці, і гэтай адлегласцю кожны з’яднаны з усімі і ад усіх адасоблены.
  120: |-
    Не так паглядзеў, не гэтак падумаў, не так сказаў...
    Вяртаюся, каб удакладніцца, да месца, дзе адбылося тое «не так» і «не гэтак», а яно ўжо разышлося па ўсім свеце.
  121: |-
    Quo vadis?
    Адной сваёй іпастассю ў мінулым, другой — у наступным, сам чалавек хада, і нехта заўсёды ведае, куды ён ідзе.
  122: |-
    Будучыня не тое, што настае, а тое, ува што настаюць і што мінулым не становіцца.
  123: |-
    Дзверы адчыняюцца і зачыняюцца.
    Толькі адчыненыя — яны дзіры,
    толькі зачыненыя — астрог, але яны адчыняюцца і зачыняюцца і гэтак на свой лад вытлумачваюць чалавека.
  124: |-
    Калі твая будучыня
    сумесціцца з будучыняю сусвету
    усе славы дарэчы,
    усе ўчынкі да месца,
    усе стрэлы ляцяць у цэль.
  125: |-
    Азірнуўся —
    нехта бяжыць па маіх слядах:
    сухое лісце.
  126: |-
    Спажываю горшае, каб урэшце выбавіцца ад яго і мець справу адно толькі з лепшым, а сваякі і знаёмцы мяркуюць, што тое, што я спажываю, мне самае лепшае, мне найбольш даспадобы, і мне прыносяць яго зноў і зноў.
  127: |-
    Верш не вынік майстэрства, верш — вынік з майстэрства, і гэтым «з» істотны.
  128: |-
    Трэба было не гэтак, а так!..
    Гісторыя не ведае ўмоўнага ладу, а жыццё ведае, і, можа, самыя прыгожыя кветкі цвітуць у садах умоўнага ладу.
    Паралельна з гісторыяй творыцца парагісторыя, і ўмоўны лад — дзейны лад. Усё, ува што чалавек укладаецца душою і духам, нібы прароцтва, урэчаісніваецца — знаходзіць адно яму вядомую рэчаіснасць.
  129: |-
    У вечаровым аўтобусе
    чуваць урыўкі людскіх размоў...
    Зрэшты, усе размовы
    урыўкі чагосьці.
  130: |-
    Калі супротнік перамагае, за тое, што ён дужы, яго клянуць, але калі перамагаюць яго, за тое, што ён дужы, хваляць.
  131: |-
    Святое месца пустым не бывае?!.
    Пустым — не, але чыстым ад якой бы ні было занятасці застаецца заўсёды.
  132: |-
    Спадчына — ніва, што прарастае ў наступнасць.
    Не засвоіўшы змест, захаваны ў спадчыне, апынаемся не гатовымі да сустрэчы з наступнасцю: яна проста не настае.
    Наступнасць не там і не тут, не потым і не тады, а выйсце з сябе, і ўсякая зёлка напамяць ведае гэтае выйсце.
    Што да чалавека, дык ён вынятак, і выйсце, пра якое ідзе гаворка, нібыта памятае, а забыў, нібыта захоўвае, а згубіў; ён заблудзіўся ў часе, і вобразы рэчаіснасці яго захопліваюць і гуляюць з ім у сваю гульню.
    Іду да руні — паразумецца з сабой і светам.
  133: |-
    Літаратура ёсць не таму, што яе чытаюць, а таму, што ёсць тое, што чытае яна, нават калі яе самую і не чытаюць.
  134: |-
    Зрок сведчыць, слых ловіць вестку, а дотык мае.
    Сярод усіх здатнасцяў ён найбольш рэчыўны, у ім збіраецца сустрэча, і сіла сябруе з ім.
    «...прасілі Яго, каб дакрануцца хоць да краю адзення Ягонага, і хто дакранаўся — ацаляўся» (Мацв, 14:36).
  135: |-
    Набываем, што ўжо нейкім чынам маем.
    Набываць — станавіцца: так, жолуд набывае іпастась дуба, становячыся ім.
  136: |-
    Самае асноўнае вымаўляецца моўчкі, і ў творы словы шукаюць — і ўтвараюць — магчымасць, дзе гэта можа спраўдзіцца і адбыцца.
  137: |-
    Тое, што можа чалавек сказаць пра самога сябе, істотна да парога. А тое, чаго не можа, істотна і за парогам.
    Паэзія заклікана, каб выказаць і выказваць гэтае «за».
  138: |-
    Чалавек разумны?!.
    Па-свойму, і ўсякая істота разумная па-свойму.
    Быць — быць некім: хто кім ёсць, той тое ведае, і ведае ў той меры, у якой ёсць.
  139: |-
    Раўнавага — цэнтр, што не мае краёў.
    Якімі б сцежкамі хто ні ішоў, іхняя дамінанта раўнавага.
    Раўнавага відушчая, ёю нітуецца далеч і блізіня, і той, хто ідзе, ёю выводзіцца з нетраў асабовасці ў боскую сялібу.
    І адно тады, калі яна парушаецца, аб’яўляюцца краі і вынаходзяцца крылы.
  140: |-
    Усякая мова вынікае з радовішча бязмоўя: яна адметная тым, што ўзяла, а тым, што не ўзяла, істотная.
  141: |-
    Дзе не хапае сонца, узнікаюць споры цвілі, дзе не хапае здароўя, узнікаюць бацылы хваробы: яны гэтаксама жывыя, яны гэтаксама змагаюцца за сваё права на існаванне.
    Гэтак і з людзьмі, гэтак і з грамадствам: дзе не хапае праўды, аб’яўляецца хлусня, дзе не хапае сапраўднасці, аб’яўляюцца эрзацы — яны таксама пакліканыя, яны таксама на сваім месцы.
  142: |-
    Адкрывае абсяг
    думка-голас,
    a думцы-бязмоўю
    адкрываецца неабсяжнасць.
  143: |-
    Асеннія хмары. Імжа.
    Няма куды больш спяшацца,
    няма куды больш паспяваць —
    усіх суцяшае дождж.
  144: |-
    Не можа быць малой літаратура (і суадпаведна — народ), у якой ёсць вялікія творы, а яны ў беларускай літаратуры ёсць.
  145: |-
    Людзі вучаць адно аднаго, як належыць жыць і як належыць паводзіцца, і ўсё адно жыцця не хапае, каб навучыць і каб навучыцца.
    Усё, што адбываецца, само вучыць, калі становіцца сваім, і — становіцца сваім, калі вучыць.
  146: |-
    «І немагчымае зрабі!..»
    Верш узнікае на мяжы немагчымага: тут ён здзяйсняецца і тут набывае змест.
  147: |-
    Эфект часу: здымаю непрачытаныя кнігі з паліцы, а іх ужо і чытаць не трэба:
    яны ўжо прачыталіся самі.
  148: |-
    «Спадзяванне на моладзь», — кажуць сталыя людзі.
    Ужо і моладзь сталася сталай, а спадзяванне зноў раз за разам паўтараецца. Можа, само спадзяванне недастатковае альбо не туды глядзіць і не тое бачыць?
    Тыя самыя прынцыпы, што выяўляюцца ў сталых, выяўляюцца і ў маладых — па-рознаму, але тыя самыя. І, можа, лепш, чым вылучаць узроставыя катэгорыі, адразу абапірацца на тое, што ад узросту не залежыць, — на прынцыпы.
  149: |-
    Ідэі вынікаюць з суадносінаў людзей і чалавека, чалавека і Бога.
    І калі ідэі не дзейсняцца альбо вядуць не туды, нешта не так з самімі суадносінамі — нечага ў іх зашмат і нечага нестае.
  150: |-
    Філосафы не вымаўляюць ёсціну — яны ўваходзяць з ёю ў размову.
    Няма чалавека, які б не ўваходзіў у размову са сваёй ёсцінай, і няма ёсціны, якая была б адно сваёю.
  151: |-
    Мова — сустрэча гуку і водгуку, чалавека і народа, хвіліны і веку, і пакуль яна гучыць, сустрэча доўжыцца.
  152: |-
    Знаёмыя, гутарым пра адну вядомую асобу. Выказаліся ўсе словы, а ўсё адно засталося недагаворанае: а ў ім сама тая асоба, а ў ім сама гэтая рэчаіснасць, а ў ім самі мы.
  153: |-
    «А суд гісторыі цяжкі!..» (Янка Купала).
    Магчыма, суд гісторыі і цяжкі, але ён не канчатковы. І таму, што ён не канчатковы, гісторыя адпускае яго ад сябе — у пазачас і пазапрастору.
  154: |-
    Пакуль людзі — людзі, ёсціна выяўляецца ў транскрыптах.
    І пакуль ёсціна выяўляецца ў транскрыптах, згода спадарожнічае нязгодзе, зман — праўдзе, прыязнасць — варажнечы, абсяг — неабсяжнасці, а пачатку — канец: тады, калі транскрыпты прачытаюцца дарэшты, яны маюць супасці і паразумецца.
  155: |-
    Тое, што выяўляецца першы раз, мае асаблівае гучанне, асаблівы кшталт, асаблівы водар.
    Паэзія ўсякі раз тое, што выяўляецца першы раз.
  156: |-
    «Кветкі толькі ад цябе — кветкі», — прызнанне з верша Ніны Мацяш.
    У тым, што даецца, прысутнічае той, хто дае, і калі даюцца кветкі, асноўная каштоўнасць якіх у тым, што яны даюцца, разам з кветкамі дае сябе той, хто гэта робіць, і калі той — насампраўдзе той, то кветкі насампраўдзе кветкі.
    Верш — кветкі наўзаем.
  157: |-
    Самае істотнае — самае звычайнае: яно нават вокам не заўважаецца, вухам не чуецца, розумам не разумеецца, а ёсціна раіцца з ім.
  158: |-
    Спазняемся, бо спяшаемся.
    Усё мае сябе ў часе: спазняцца — выпадаць з бегу часу: той, хто выпадае з бегу часу, адначасова спяшаецца і спазняецца.
  159: |-
    Д’ябал хаваецца ў дэталях?!.
    У дэталях ён выяўляецца, а хаваецца ў «я»: яно шматстайнае — у яго свае святліцы і свае сутарэнні.
  160: |-
    Творы вынікаюць, нібы грыбы з-пад паверхні, самі, аднак для таго, каб яны выніклі, мусіць выснавацца адпаведная інфраструктура душы, якая інфраструктура — такія й грыбы.
  161: |-
    Сапраўднае ні з чым не спрачаецца, ні перад кім не выстаўляецца, нічога нікому не даказвае і нават параўнанняў, якое яно, не мае.
    Як цвіце дрэва, як свеціць сонца, яно ё с ц ь, і таму, што яно ёсць, ландшафт рэчаіснасці мае змест і аблічча.
  162: |-
    «Хто мінулае ўспамяне, таму вока вон, а хто забудзе...»
    А ёсць яшчэ трэцяе вока, і вершы творацца з заплюшчанымі вачамі.
  163: |-
    Пакуль людзі для нас акалічнасці, мы самі яшчэ не сутнасці, але калі самі для сябе становімся акалічнасцямі, тады і сутнасцямі.
  164: |-
    Нябеснае не будзе зайздросціць зямному, боскае — чалавечаму, вышэйшае — ніжэйшаму, лепшае — горшаму, і вось, каб гэта насампраўдзе спраўджвалася, маем тут станавіцца тымі, кім там ужо ёсць.
  165: |-
    Верш, у якім сваёй асабовасцю прысутнічае аўтар, — недастатковы, і верш, у якім ён сваёй асабовасцю адсутнічае, недастатковы таксама.
    У ім ён мае адсутнічаць сваёй асабовасцю і прысутнічаць сваёй існасцю — надасабовасцю.
  166: |-
    У «Страцім-лебедзе» Максіма Багдановіча плывуць два каўчэгі: Ноеў — для абраных і Страцім-лебедзь — для адрынутых. Ён тое правіла, што дапасавана да выключэння, і, у адрозненне ад Ноева каўчэга, апроч магчымасці плаваць, мае яшчэ дзве — ныраць і ўзлятаць, якімі, аднак, не скарыстоўваецца.
    Самы хрысціянскі птах, ён тоне ў тую глыбіню, для якой ён заўсёды свой.
  167: |-
    Мінулае ніколі не стаецца дарэшты мінулым, яно тая грамата, што чытаецца, і таму, што чытаецца, становіцца сучаснасцю, і, у залежнасці ад таго, як чытаецца, такою сучаснасцю.
  168: |-
    Усякі чалавек творца: усё жыццё ён творыць сябе, і што ён стварыў, у канчатковым выніку застаецца не вядомым нават для яго самога — канчатковага.
  169: |-
    «Я ёсць Той, Хто Я Ёсць», — назваўся Майсею той, хто аб’явіўся яму ў вогненым кусце — купіне, што не абпальваецца.
    Што да чалавека, то ён ёсць той, хто не ёсць той, хто ён ёсць, застаючыся сваім заўсёдным пярэдаднем і сваёю заўсёднай магчымасцю.
  170: |-
    Калі замешваецца гліна, усё роўна дзе якая доля замесу апынаецца, — замес застаецца тым самым. Але калі з яго вылепліваюцца гаршкі і сподкі, усякая доля становіцца істотнай, яна набывае змест і форму.
    І адно ў тым, што мае змест і форму, усякая доля спраўджваецца і становіцца істотнай.
  171: |-
    Спадчына — заўсёдны падарунак наступнасці: у ёй ёсць тое, што ніколі не прачытваецца да канца і не засвойваецца дарэшты, — пазачасовае.
  172: |-
    «На пачатку было Слова...»
    Для таго, каб здзейсніцца і знайсціся, твор мусіць увайсці ў абсяг, дзе словы набываюць значэнні, а правілы фармулююцца, — у абсяг пачатку.
    Гэта яго айчына, і для таго, каб ён адбыўся, творца ўсялякі раз становіцца пачаткоўцам.
    Творы ёсць з чым параўноўваць, і, напісаныя адным і тым жа аўтарам, яны самі будуць параўноўвацца, але саму з’яву творчасці няма з чым параўноўваць.
    Яна заўсёды ўпершыню.
    Яна заўсёды ў пачатку.
  173: |-
    Памятаць належыць, але што?
    Памятаць належыць, але як?
    Усё памятанне захоўваецца ў скляпах і ў скляпеннях свядомасці, і ўпарта-настойлівыя намаганні выцягваць нешта адтуль — уцягваюць тое, што ёсць, у тое, што было.
    Не мінулае належыць памятаць, а той змест, што не бывае мінулым.
  174: |-
    Адны і тыя самыя высновы, у залежнасці ад таго, хто іх фармулюе, набываюць розны змест. А постаці, што іх фармулююць, дзейснячы іх, апынаюцца ў розных абсягах рэчаіснасці — каб узаемааспрэчвацца і ўзаемададавацца.
  175: |-
    Як агонь, як вада, як зямля, як паветра, час гэтаксама стыхія, але, у адрозненне ад іх, першастыхія: усё, што ёсць, у ёй змяшчаецца, усё, што было, у ёй застаецца.
    Адзінае, што не змяшчаецца і што не застаецца, дык гэта дух: ён па-за часам і па-за мераю часу — пачаткам і канцом.
    Жывучы ў часе, усё жывое скіроўваецца ў па-за час, і магчымасці ад духа.
  176: |-
    Белае ёсць не таму, што ёсць чорнае, а таму, што хоча ззяць і засяляць наваколле нябесным зместам вясёлка.
  177: |-
    «Дзе небяспека, там вырастае і паратоўнае», — гёльдэрлінаўскі радок, што не хоча і не абавязаны станавіцца тэзай, ва ўсякім разе на ўсе выпадкі. А то раптам паратоўнае не паспее альбо не захоча суаднесціся з небяспекай, не паспее альбо не захоча вырасці і аб’явіцца...
    Новазапаветнае правіла «Не спакушай Госпада, свайго Бога» аднекуль нагадвае пра гэта.
  178: |-
    Вядомы людзям — вяршыня айсберга, вядомы сабе — сам айсберг, а сабе свядомы — увесь акіян.
  179: |-
    Чалавек — адлюстраванне, што супадае з самім вобразам, і супадае так, што, выяўляючы яго, яго й засціць.
    Што б пра чалавека ні казалі і як бы яго ні паказвалі, усё гэта адбітак таго, што не мае ні постаці, ні аблічча.
  180: |-
    Магчымасць — драбіна, што лучыць зямлю і неба, неба й зямлю: у ёй ніколі няма апошняй перакладзіны.
  181: |-
    Ёсціны тыясамыя, адкрыцці — у спасціжэнні іх: так, адкрываючы свет, кожная жывая істота творыць адкрыцці і, творачы іх, заўсёды сама для сябе апынаецца невядома-вядомай велічынёй.
  182: |-
    «Рыба шукае, дзе глыбей, а чалавек — дзе лепш», — кажа айчынная прыказка.
    Дзе чалавеку лепш?
    Лёгка — замала, цяжка — замнога, і рыба шукае не глыбейшую глыбіню, а чалавек не лепшую лепшыню, а суадпаведную. Суадпаведнае сваё — тое, што ведае цябе і што нейкім чынам ведаеш ты, і адно ў ім, хто шукае, апынаецца знойдзеным.
  183: |-
    У з’яве веры разгортваецца спасцігальна-неспасціжнае, пачатак і завяршэнне ўступаюць ва ўзаемадачыненне, і чалавек апынаецца ў пярэдадні таго, што настае і чым сам ён стаецца.
  184: |-
    Вобраз для зроку, музыка для слыху, а слова для разумення: каб быць паэтычным, яно мае быць істотным.
  185: |-
    Усякі парастак праходзіць свае, утоеныя ад разгляду, стадыі, і ўводзіць іх у вынік — шкодзіць самому парастку.
    Так і з людзьмі: не варта перабягаць самім сабе дарогі і выстаўляць сябе якой бы ні было велічынёю: якой бы яна ні была, яна заўсёды не канчатковая і мае патрэбу ва ўдакладненні.
    Найбольшае заўсёды не здзейсненае, і ўсе дарогі і сцежкі скіроўваюцца туды.
  186: |-
    Грэх — гэта не «я», гэта мая памылка, і да яго спрычыняюся не «я», а той нехта, каго назіраю і да каго маю нейкае дачыненне.
  187: |-
    Колькі спакусаў, гэтулькі выпрабаванняў, колькі выпрабаванняў, гэтулькі магчымасцяў.
  188: |-
    Чым ніжэйшае сонца, тым большыя цені, і па тым, якія цені ва ўладзе, можна вызначаць, які час у наваколлі.
    Дзіўлюся на цені: яны вялікія.
    Дыягназ першы — пануры: сонца заходзіць.
    Дыягназ другі — бадзёры: сонца ўзыходзіць.
  189: |-
    Бездань не мае аблічча.
    Страшная не сама па сабе глыбіня, а адсутнасць якой бы ні было рэчаіснасці — усёадсутнасць.
  190: |-
    Шчыра — праўдзіва?!.
    І хлусы хлусяць шчыра, і сабакі — брэшуць, спіной адчуваючы прысутнасць тае велічыні, якая іх упаўнаважвае на гэта.
    Аднак праўдзівае выпадае з якой бы ні было гаманы і з якой бы ні было прысутнасці, і адно тады, калі галасы замаўкаюць, падае свой голас сутнае — яно надасабовае і яно праўдзівае.
  191: |-
    Усякая з’ява змястоўная не сама па сабе, а тым зместам, які ў яе ўкладаецца.
    Ёсць мова і ёсць змест мовы.
    Не мовы з’ядноўваюць і раз’ядноўваюць людзей, а зместы, што вымаўляюцца імі.
  192: |-
    Колькі разоў апынаўся ў складаных, амаль безвыходных, становішчах, і ўсякі раз знаходзіў выйсце — прачынаўся.
    Яно заўсёды недзе ёсць, і каб знаходзіць яго, усякі раз належыць выходзіць з сябе — прачынацца.
  193: |-
    «Нашага паэта» — піша крытык.
    Аднак паэт не «наш» і не «ваш», ён і сам не свой і, адно асягаючы сваё, становіцца паэтам.
  194: |-
    Вымаўляючыся, мова артыкулюе невымоўнае.
    Усе мовы — артыкуляцыі адной невымоўнасці, і чым больш глыбокія артыкуляцыі, тым больш змястоўныя мовы.
  195: |-
    Звон зазваніў:
    прастора
    займела цэнтр.
  196: |-
    «Цяпер і падужацца можам!..»
    На вецер скінуў
    аздобу сваю
    дзьмухавец.
  197: |-
    Спякота.
    Хаваецца цень
    у дрэва.
  198: |-
    Пачакай, не знікай,
    белая аблачынка:
    мы зноў
    сустрэцца не зможам.
  199: |-
    Круціць на рынку
    катрынку васпан:
    разглядаюць
    наўколле гукі.
  200: |-
    Галоўнае — не выстаўляцца!..
    Між шпал
    разлапушыўся трыпутнік.
  201: |-
    Апоўдні.
    Высокімі галасамі
    выкрываюцца на рынку
    кошты спаржы.
  202: |-
    Павеяла прахалодаю:
    шле
    рака прывітанне.
  203: |-
    Коціцца і бразгоча
    па бруку бляшанка:
    вясткуе буру?!.
  204: |-
    Парожнія сумкі:
    шпарка
    едзе на ровары
    паштавік.
  205: |-
    Нават старая сасна
    падала свой голас:
    музыка-дзяцел.
  206: |-
    Узняў ганарліва
    свае шышакі:
    глядзіце —
    і ён з ураджаем!..
    Лопух.
  207: |-
    Глянула —
    і са мною
    схавалася ад мяне
    яшчарка ў схову.
    Бязлюдны хутар.
  208: |-
    Наставілі вушкі
    за шклом вітрыны
    файныя кубачкі:
    мо хто возьме?!.
  209: |-
    Удвух абдымаем
    вячысты дуб,
    трэцяга не хапае:
    каго паклікаць?!.
  210: |-
    Сонца зірнула —
    і ў скрынцы
    вулічнага прадаўца
    зазалацелі пярсцёнкі.
  211: |-
    Дождж:
    возера
    ў акупунктуры.
  212: |-
    Бліскае.
    Едзе гром
    па вогненых рэйках.
  213: |-
    Перамаўляюцца цераз дарогу
    дзве маладзіцы:
    машыны
    з размовы выхопліваюць кавалкі.
  214: |-
    Дажджыцца.
    У каласах
    зярняты — слязіны.
  215: |-
    Давай паплывем!..
    Рака
    падмывае бераг.
  216: |-
    Сонца заходзіць.
    Куды-куды
    над зжатым палеткам
    спяшаешся, матылёк?!.
  217: |-
    Куча пяску:
    расце
    углыб і ўгару паверхня.
  218: |-
    «А вось яшчэ што!..»
    Нанова
    ўсчынае размову
    асенні дождж.
  219: |-
    Возера.
    У адлюстраванне
    падае ліст.
  220: |-
    «Дзе мае плёны?»
    Точыцца скрозь
    у шчыліны восень.
  221: |-
    Ну хоць бы хто зачапіў!..
    Ля сцежкі
    шыпшына ў шыпшынінах
    пераспелых.
  222: |-
    Дол у жалезе,
    у срэбры трава:
    навіна
    ўсялілася ў наваколле.
  223: |-
    Дзе яны, ўсклікі?!.
    Ляцяць
    пад небам сцямнелым
    гусі.
  224: |-
    Хапаецца за каменне
    бурлівы ручай:
    няўжо
    я ўжо дабег да мора?!.
  225: |-
    Лісцё ападае.
    Лес
    падаецца ў вырай.
  226: |-
    Кідаю ў кантэйнеры
    слоікі і бутэлькі:
    то белы дасць звон,
    то зялёны...
  227: |-
    Цямнее:
    пара
    запальваць ліхтары.
    Цяжчэе:
    пара ўсміхацца.
  228: |-
    Нехта павінен прыйсці?!.
    За ноч
    аздобіла сцежку шэрань.
  229: |-
    Махае за плотам
    лістотаю бэз:
    адчапіся, сцюжа!..
  230: |-
    Ну хто яшчэ здолее так?!.
    Па вадзе
    бяжыць і сабой ганарыцца
    качка.
  231: |-
    Куды вы?!.
    Плывуць аблачыны:
    над голым гаем
    бухматыя шаты.
  232: |-
    Выпхнуліся на сушу
    і ў сон
    уклаліся ніцма:
    лодкі.
  233: |-
    У снежным бязмежжы:
    прагалы —
    людзі.
  234: |-
    Шчэміцца ўслед за мною
    у кірху кляновы ліст:
    на вуліцы нецікава.
  235: |-
    Сцежкі разслізгваюцца:
    ідзе
    зіма ў адпачынак.
  236: |-
    Кропка і штрых:
    іглічка
    трымае кроплю.
  237: |-
    I гэта не тое,
    і тое не гэта:
    з вядра
    выкідвае смецце варона.
  238: |-
    З дахаў пазвешваліся ледзяшы:
    трохі яшчэ —
    і дацягнецеся да долу.
  239: |-
    I першы промень табе,
    і апошні:
    мясцовая кірха.
  240: |-
    Ходзіць і працінае
    сваёю дзідай
    шматкі каляровыя
    і бляшанкі:
    смяцяр-ваяр.
  241: |-
    I гэта работа!..
    Цалюткі дзень
    стаіць манекен каля крамы:
    ў кішэнях рукі.
  242: |-
    Спазняешся?!.
    Без дарогі
    спяшаецца некуды
    леташні ліст.
  243: |-
    Зацвіў —
    і зрабіўся
    усім знаёмы:
    бэзавы куст.
  244: |-
    Між высветленых вітрын
    дзве негрыцянкі ўзнёсла
    нясуць сваю прыгажосць.
  245: |-
    Імклівыя уверцюры!..
    Па мосце
    праносяцца цягнікі.
  246: |-
    Дождж усчынаецца.
    Гладзіць матуля
    дзіцёнка па галаве.
  247: |-
    Дорыцца гэтаму і таму
    сонечны зайчык:
    дзяўчаткі
    на школьным ганку.
  248: |-
    Людна.
    Прымерваю на сабе
    шматлікія постаці і абліччы.
  249: |-
    Піша нястомна
    ссохлая чараціна
    ў паветры свае пісьмёны:
    зялёным у павучанне?!.
  250: |-
    Які маляўнічы водгук!..
    Сасна
    на ўзбураным узбярэжжы.
  251: |-
    Лёткія ластаўкі:
    з гукам гук
    звязваецца ў ізаглосы.
  252: |-
    Вяселле ў завулку.
    У грыву каню
    ўплятаюць дзяўчаты стужку.
  253: |-
    «Так доўга цябе не было!..»
    Сцяблінка
    выжальваецца лістку.
  254: |-
    Парушаны мур.
    Упарта
    трымаюцца камяні
    за даўнюю веліч.
  255: |-
    Полымем,
    дымам
    і попелам,
    як і раней,
    яднаюцца дуб і бяроза.
    Дома.
  256: |-
    Шэпчуцца:
    ці застацца
    стаяць у вадзе,
    ці выйсці
    усё ж на сушу ...
    Азёрныя чараціны.
  257: |-
    Паміж усім на зямлі
    дзве адлегласці:
    паменшыцца адна —
    павялічыцца другая...
    Калі мы далёка — блізка,
    калі мы блізка — далёка.
  258: |-
    Дарога і вёска — асноўныя вобразы беларускай літаратуры. Але калі раней дарога ўпадала ў вёску, то цяпер, хутчэй наадварот: вёска ўпадае ў дарогу.
  259: |-
    Веды — таксама ежа, разумовая, але ежа, і яна таксама можа быць не на карысць чалавеку, яна таксама можа шкодзіць, і ад яе таксама неабходна час ад часу разгружацца — пасціць.
  260: |-
    Вершы значныя не гукам, які чуваць, пакуль верш чытаецца, а сваім рэхам, якое ён утварае, калі адгучыць.
  261: |-
    «І што за пачвара?!» —
    крычаць
    узбураныя вароны:
    знікае
    за дрэвамі верталёт
  262: |-
    Лопаецца на каштане
    пупышка:
    ого як няпроста
    вылузвацца з абалонак!..
    Ведаю, ліст
  263: |-
    У тым акне —
    злева направа,
    у гэтым — справа налева:
    мкнуцца
    гурмой аблокі —
    і ўсе на ўсход
  264: |-
    Адна адной падавалі
    прысягі, што будуць
    трымацца дарэшты разам?!
    Цагліны
    старой камяніцы.
  265: |-
    На заінелым трамвайным акне
    Хтось напісаў «кахаю»,
    Усе пазіраюць на свет
    Праз гэтыя словы.
  266: |-
    Такі прыгажун,
    а зажураны:
    неба не хоча
    ўжо ўсміхацца табе,
    сланечнік?!
  267: |-
    Гронкі рабіны
    зачырванелі:
    угару
    горнецца позірк.
  268: |-
    Еду на ровары —
    у невядомасць:
    абапал
    мінае квітнеючы рай.
  269: |-
    Ля кірхі святога Міколы
    спыніўся на момант
    між голым дрэвам
    і надмагіллем
    з гатычнымі літарамі.
    Адвячорак.
  270: |-
    Нат белая аблачынка
    і тая
    спынілася над табою,
    кветная вішня.
  271: |-
    Сцяжынай дайшоў да ракі:
    ні моста, ні кладкі.
    Далей магчыма
    ісці адно толькі
    вадою ці — па вадзе.
  272: |-
    І першы промень табе,
    і апошні:
    мясцовая кірха.
  273: |-
    Калі ўсе згублены ключы,
    калі ні шанцу,
    анічога -
    усё ж ідзі,
    любі,
    крычы
    і пасягай на перамогу.
  274: |-
    KУДЗЕЛЯ
  
    Kyдзeля кyдлaтaя, нiбы зaвeя-кyдaca. Янa icнye нe caмa пa caбe, нe caмa для cябe, a — кyды i дзeля: дзeля нacтyпныx paдзюжaк, дзяpyжaк, aбpycoў, pyчнiкoў, пepaцякaючы з пpacнiц нa вepaцёны i мaтaвiлы, дзeлячыcя нa pyчai пpaдзiвa. Kyдзeля — paбoтa пacля paбoты, дзeнь пacля дня, янa нe нядзeля i нe пaнядзeлaк, a «пacлядзeлaк», i нa яe збipaюццa, як нa пacядзeлкi. Kaлi дзiдa — yдзeл мyжчыны, тo кyдзeля — жaнчыны, i, пpaдyчы кyдзeлю, жaнчынa, ycлyxoўвaючыcя ў гyдзeннe вepaцянa, пepaжывae ўce згiбы, змeны, пaдзei,"цyдзei" cвaйгo жыцця i пpaдзe cвaю «дзeлю» — дoлю.
  275: |-
    ЖМЕНЯ
  
    Жменя — «меня»: тое, чаго не мае, яна бярэ, а тое, што мае, яна аддае і такім чынам усталёўвае раўнавагу паміж парожнім і поўным. Калі жменя бярэ болей, чым яна можа ўмясціць, тады яна ненаежа; калі яна аддае меней, чым узяла, калі нешта ў ёй «зажымаецца», тады яна жмінда. Жменя абмежаваная, і таму яна паўтарае адзін і той рух, памнажаючы яго на ўсю даўжыню чалавечага жыцця. Жменя сее і жменя жне. Жменя мне і жменя табе.
  276: |-
    СОНЦА
    
    Лацінскае s o l — квінтэсенцыя свету, соль рэчаіснасці.
    Нямецкае S o n n e знае сэнс (Sinn) усіх з’яў; яно ззяе, як звон, і, як звон сваю звонкасць, выпраменьвае сваё ззянне, свой «зной», на ўсе зоны прасторы.
    Стараславянскае слъньце сланяецца ад небасхілу да небасхілу: у ім тая няспешнасць, тая ленасць, якая дазваляе ўсім істотам адчуваць сябе далучанымі да лона вечнасці.
    Італьянскао s o l e ў арыі жыцця выконвае сольную партыю.
    Рускае с о л н ц е пасылае свае пацалункі ўсім абліччам (лицам), але сланечнікам (подсолнухам) — найахвотней.
    Беларускае с о н ц а — бясконцы сон, які абяцае, што некалі ён увасобіцца ў яву.
    Чэшскае s l u n c e лунае па самай строміне неба, замкнёнае ў абалонцы — у «лунцы» — смугі, месяцовасці («луннасці»).
    Славацкае s l n k o ласкавае і ўсяму, што ёсць у людзях ласкавага, яно адслонена, як акенца.
    Сербскае с у н ц е з сумай гаркавых высноў сунецца ў восень, верачы, што там яны выспеюць у ласункі.
    Літоўскае s a u l é насяляе сялібы, якія яму відаць і, хроснае гэтаму свету, надзяляе яго сваім найменнем: pasaulis.
  277: |-
    МАЛАКО
  
    Беларускае м а л а к о смачнейшае за мак і маліну: малым яно дае моц і розум, а старых малодзіць.
    Стараславянскае м л ѣ к о як Мекка: усе да яго імкнуцца, усім яно лекі.
    Рускае м о л о к о падмацунак касцу і ма-лацьбіту і лакомство катку.
    Балгарскае м л я к о мляўкае, як летні сон: яно лашчыць язык і паднябенне.
    Праславянскае m e l k o змялелае, як Няміга.
    Лужыцкае m l o k o закрашвае локшыну.
    Шведскае m j o l k пахне мёдам і зёлкамі.
    Нямецкае M і l c h мілае, нібы малітва маці за сваё немаўля.
  278: |-
    Няўзнак стукнуў сякерай па камені, і з яго, шэрага, непрыкметнага, замкнёнага ў сабе, выбліснула іскрына.
    Гэтак і ў людзях, знадворку звычайных і непрыкметных, захоўваюцца боскія іскрыны, і калі аб’яўляюцца, то як бы насуперак ім самім,
    н я ў з н а к.
    І пакуль іскрына блішчыць, чалавек разумее, хто ён на самой справе, а калі згасае, згасае і разуменне ці, больш дакладна, хаваецца ўглыб, пакідаючы ў памяці з н а к пра тое, якім сабою самім ён можа быць.
  279: |-
    Творачыся, твор — ці гэта верш, ці карціна, ці музычны эцюд — асягае пачатак, у якім усё ўпершыню і ў якім ён сам робіцца першатворам.
    Ён змястоўны не тым зместам, што выяўляе, а тым, што выяўляецца сам і захоўваецца ў пачатку, і, адно асягаючы пачатак, слова знаходзіць сябе — аднаходзіцца.
  280: |-
    У папярэднікаў свой асаблівы статус. І да якога б веку ні дажывалі наступнікі, да якой бы велічыні яны ні дарасталі, папярэднікі заўсёды застаюцца непераўзыдзенымі.
    А сам сабе кожны і папярэднік, і наступнік.
  281: |-
    На тым месцы, дзе бярэзіна займела якуюсьці драпіну ці рану, вырастае чага — грыб, што мае гаючыя ўласцівасці.
    Прымаю паразу, калі несвядома, а калі і свядома, з яе мае выснавацца ўласцівасць, якою дагэтуль не валодаў, — ч а г а.
  282: |-
    Вынік пасылае знакі дарозе і справе, але сам не можа ўвайсці ні ў дарогу, ні ў справу.
    І таму дарога доўжыцца,
    справа дзейсніцца,
    а чалавек ёсць.
  283: |-
    Звон зазваніў:
    прастора
    займела цэнтр.
  284: |-
    Кроплі дажджу
    пастукаліся ў акно —
    ці мо самі нябёсы?!.
  285: |-
    Ходзіць паважны грак
    між квітнеючых сліў
    па двары — гаспадар,
    што вярнуўся з замежжа.
  286: |-
    «Даў Бог —
    пражыла цэлы век,
    а не ведаю,
    у якім баку сэрца...» —
    бабулі
    ў царкоўным падворку.
  287: |-
    Шчыміцца ў плот
    цікаўная крапіва:
    што тут,
    у агародзе?
  288: |-
    Вішні цвітуць —
    і кветкі
    маюць свой цень?!.
  289: |-
    Бэзавы куст заквітнеў —
    у доме
    парасчыняліся вокны.
  290: |-
    Давай паплывем!..
    Рака
    падмывае бераг.
  291: |-
    Воплескі даланёю
    адною:
    лунае
    кляновы ліст над зямлёй.
  292: |-
    На заінелым трамвайным акне
    хтось напісаў:
    «Я кахаю».
    Усе пазіраюць на свет
    праз гэтыя словы.
  293: |-
    Дождж!.. Дождж!..
    І дзе ты быў усё лета?!
    — плачуць сады.
  294: |-
    Цямнее:
    пара
    запальваць ліхтары.
    Цяжчэе:
    пара ўсміхацца.
  295: |-
    Нехта павінен прыйсці?!.
    За ноч
    аздобіла сцежку шэрань.
  296: |-
    Махае за плотам
    лістотаю бэз:
    адчапіся, сцюжа!..
  297: |-
    Ну хто яшчэ здолее так?!.
    Па вадзе
    бяжыць і сабой ганарыцца
    качка.
  298: |-
    Лёткія ластаўкі:
    з гукам гук
    звязваецца ў ізаглосы.
  299: |-
    Парушаны мур.
    Упарта
    трымаюцца камяні
    за даўнюю веліч.
  300: |-
    Бліскучае шво!..
    Зіхаціць
    у хмарах маланка.
  301: |-
    зацяты радавод
    жыўлю зямлю
    учора вечар
  302: |-
    ці доўга
    вагам
    калыхацца
    лёс разважае
    незаўважны крок
  303: |-
    захоўваюцца мною
    мне пярэчаць
    рассыпаная соль
    на ўсіх вячэра
  304: |-
    надзея навырост
    парожні поўдзень
    распростваецца
    жоўты
    дзьмухавец
  305: |-
    ён вызваліцца сам
    маўчанне ў вязню
    уражаная вежа
    моваў шмат
  306: |-
    хто зможа прыручыць
    нічыйны меч
    між вечных рэчаў
    спыніцца гадзіннік
  307: |-
    уцёкі доўжацца
    замкнёна
    ў словах
    смерць
    я ўсім знаёмы
  308: |-
    шукаю перашкоду
    год штодня
    варушацца
    патрушчаныя
    цацкі
  309: |-
    вадой хрышчоны
    пойдзе па вадзе
    варожыць вір
    ён знойдзе
    хто тапелец
  310: |-
    прышчэпленая памяць
    зноў цвіце
    старая дзічка
    ломкія маланкі
  311: |-
    завершаны абшар
    начую ў снах
    з-за небакраю
    дзівіцца слязіна
  312: |-
    руіны запарушваюцца
    рунь
    уваскрашае руны
    неба блізка
  313: |-
    сам-насам з незавершанасцю
    што
    пярэчыць перамогам
    бездань ззаду
  314: |-
    апрануты ў прамень
    зямля ніжэй
    бліжэй жаданні
    джалы ў апраметнай
  315: |-
    кірункі скрыжаваныя
    у скон
    прысвечаны
    адрозніваю зоры
  316: |-
    Наведваюся ў мясціны,
    дзе ўжо некалі быў,
    і не ведаю, як растлумачыць
    дрэвам, людзям, сабе самому,
    што ўжо мяне двое,
    i не ведаю, чым запоўніць
    прагал паміж мною гэтым i тым.
  317: |-
    Не сплю. Адліжна. Поле
    туманіцца ў акне.
    Міжчассе — ў наваколлі.
    Міжчассе — ува мне.
  318: |-
    Ты адчуваеш кроўна
    душу сваіх патрэб.
    А вагам усё роўна,
    што — камень, а што — хлеб.
  319: |-
    Сваёй дарозе мера —
    спрабуй, здзяйсняй, вяршы!..
    У будучыню дзверы
    не ў часе, a ў душы.
  320: |-
    Надакучыла хадзіць паводле сваёй хады,
    надакучыла ездзіць паводле правіл
    дарожнага pyхy,
    надакучыла лётаць паводле законаў
    аэрадынамікі...
    Паклаўшыся на зямлю,
    гляджу ў неба —
    асвойваю думкаю неабсяжнасць.
  321: |-
    Запалкі,
    пакуль яны не гараць,
    проста аскепкі дрэва...
    Людзі падобныя на запалкі:
    калі не гараць — утульваюцца ў бяспеку,
    калі гараць — адтульваюцца для свабоды.
  322: |-
    Нікога,
    хто ў гэты свет прыходзіць,
    не абыходзіць доля:
    атрымліваюць усе без вынятку
    два найвялікшыя падарункі —
    жыццё i смерць.
  323: |-
    Спасцігаю i слова, і справу,
    але ўсім жыццём даводзіцца спасцігаць,
    што свет, які ты намерваешся здабыць,
    ты ўжо здабыў i так —
    самім з’яўленнем на свет.
  324: |-
    Чалавек i правы, i левы —
    дзве істоты,
    дзве палавіны...
    Ён яшчэ мусіць сабою стаць,
    становячыся ўсім светам.
  325: |-
    Карэнне i лісцё.
    Бальшак жыцця зямнога.
    Цябе сустрэне Усё,
    праводзіць Анічога.
  326: |-
    I выпітая чаша,
    i ясны дзень пагас,
    i зноў набыткі нашы.
    не па-за намі —
    ў нас.
  327: |-
    Час паскараецца,
    час набывае ўсё большы разгон,
    каб вырвацца
    з-пад прыцягнення таго,
    што ўжо адбылося.
  328: |-
    Як стары мудры вуж
    шукае вузкае выйсце,
    каб скінуць старую скуру —
    так i я патаемнай вужовай натурай
    шукаю сабе перашкоды,
    хаця i пярэчыць гэтаму розум.
    На той палявой дарозе,
    па якой мне хадзілася лёгка,
    павырасталі горы,
    паўтвараліся прорвы....
    I гэта з маіх слядоў.
  329: |-
    Тыя недаробленыя работы
    i недадуманыя думкі,
    якія я пакідаў на потым,
    спадзеючыся, што калі-небудзь
    вырашацца яны самі,
    так i засталіся на колішнім месцы...
    I сёння я ix вязень.
  330: |-
    Спазніўся ўстаць
    i спазніўся легчы,
    спазніўся пачаць работу
    i спазніўся скончыць —
    i сталі мяняцца месцамі дні i ночы,
    вынікі i прычыны,
    i я апынуўся насупраць самога сябе.
  331: |-
    Калі атрымліваю перамогу —
    сцвярджаюся тым, кім ёсць,
    калі цярплю паражэнне —
    трачуся тым, кім ёсць...
    Маю надзею, што некалі навучуся
    не гнацца за перамогай
    і не ўхіляцца ад паражэння.
  332: |-
    Гукаю цябе ў мінулым,
    гукаю цябе ў наступным —
    ты адгукаешся
    рэхам майго гукання.
  333: |-
    Час —
    калі адна мэта
    слухаецца другую.
    Бясчассе —
    калі замінае
    кожная кожнай.
  334: |-
    Калісьці мы разумелі,
    што такое дабро,
    што такое зло,
    i напісалі пра гэта кнігі.
    Цяпер мы разумныя тым,
    што напісана ў кнігах,
    але самі дабро ад зла
    адрозніць не можам.
  335: |-
    Навокал праталіны.
    I толькі тую сцяжыну,
    якой мы заўсёды хадзілі з табою,
    не адпускае зіма.
  336: |-
    Нямы i шматгалосы,
    аспрэчваю свой след.
    A ўвышыні нябёсы —
    як вышні запавет.
  337: |-
    Сяджу дома —
    не падарожнічаю, не вандрую.
    Падарожнікі апавядаюць
    пра свае ўражанні i назіранні —
    назіраю адно за імі.
  338: |-
    За крок да ўдачы
    спынюся,
    за хвіліну да перамогі
    паглыблюся ў одум...
    Сябры ўздыхнуць i адыдуць прэч,
    жыццё ўсміхнецца i спыніцца побач.
  339: |-
    Усё мінае,— сказаў мудрэц,
    i ўсе з ім згадзіліся.
    Аднак засмяяўся непадалёку дзіцёнак,
    i ўсе, азірнуўшыся, ўспомнілі:
    i настае.
  340: |-
    Мы — насенне жыцця.
    Мы вырастаем людзьмі.
    Аднак бесперастанку шукаем
    i час, i месца,
    каб вырасці цэлым светам.
  341: |-
    На людзях ці ў глушы
    ты й шчасны, ты й балесны.
    Усё месціцца ў душы,
    а ёй усюды, цесна.
  342: |-
    Аблокі-цемратворцы
    акрыюць неба твар.
    Убач сябе, празорца!..
    Змажы сябе, змагар!..
  343: |-
    Бы выпаду з
    з гнязда сэрцабіцця...
    Што скажаш мне, бяссонне,
    аскепак небыцця?!.
  344: |-
    Снег растае.
    Шкада —
    i яго,
    i сябе чамусьці.
  345: |-
    Вяртаюся да ранейшых размоў,
    да ранейшых сустрэч,
    магчымасцей i абавязкаў —
    каб узяць тое, чаго не ўзяў,
    каб пакінуць тое, чаго не пакінуў.
  346: |-
    Жыву між зямлёю i небам,
    каб стаць з цягам часу
    асобна зямлёй
    i асобна небам.
    Цяку ад таго, дзе быў,
    кім быў,
    кім не стаў...
    А яно даганяе мяне берагамі.
  347: |-
    Выбег на сцежку
    няўрьмслівы дзьмухавец
    i разгубіўся:
    што будзе?!
  348: |-
    Адной палавінай жыцця набываю,
    другою — трачу:
    раскрыжаваны
    ў самім сабе.
  349: |-
    Хіба іду зямлёй?!.
    Іду сабой —
    бесперастанна сцелючы пад ногі
    свой цень,
    свае намеры,
    свае мэты.
  350: |-
    Людзі
    глядзяць у будучыню,
    мінулае —
    на людзей.
  351: |-
    Нізкае шэрае неба.
    Цяжка стаяць пад ім
    дрэвам i людзям.
    Аднак ухіляцца нельга —
    каб іншым не стала
    яшчэ цяжэй.
  352: |-
    У лесе пахмурым
    бярозы, —
    белыя паланянкі.
    Такія недасканалыя,
    у немачах i супярэчнасцях,
    мы, як імглісты золак,
    мінаем
    i не шкадуем пра гэта...
    З нас нараджаецца дзень.
  353: |-
    Маленства:
    пад шэраю глебаю
    жоўты пясок —
    радовішча залатое.
  354: |-
    Ёсць лепшыя за мяне,
    ёсць горшыя,
    але сам я
    ні лепшы, ні горшы —
    адзіны,
    угледзьцеся...—
    чалавек
    моўчкі кажа людзям.
  355: |-
    Вулічныя ліхтары —
    начныя сонцы:
    на тратуары ляжыць нерухома
    той самы цень
    на тым самым месцы.
  356: |-
    Каб зразумець сябе —
    думка
    дзеліцца на дзве часткі:
    адна становіцца паляўнічым,
    другая — уцекачом
    i спасцігаецца,
    калі гіне.
  357: |-
    У горадзе шэрых шматпавярховых дамоў
    як найвялікшае дзіва
    я ранкам убачыў
    барвовы акраец сонца.
  358: |-
    Стаю перад кніжнай паліцай,
    гляджу, не чапаючы ix, на кнігі —
    чытаю сваю душу.
  359: |-
    Бабуля з naд’езда:
    усё цяжэй ёй спускацца па лесвіцы,
    усё цяжэй падымацца,
    усё цяжэй заставацца дома.
  360: |-
    Той абруч,
    якім сашчапілі дрэва,
    што раскалолася ад цяжару ўраджаю,
    увайшоў у сярэдзіну дрэва,
    карой зацягнуўся,
    стаў дрэвам самім.
  361: |-
    Марафон:
    людзі бягуць
    навыперадкі
    ca сваім целам.
  362: |-
    Мы абышлі ўсю зямлю —
    i вярнуліся на ранейшае месца:
    жаўцее лісце на дрэвах,
    да неба ўздымаюцца птушкі,
    i невядомай дарогаю час
    ідзе, не сыходзячы з месца.
  363: |-
    Сяджу над яблыняй,
    яблыкамі паабчаплянай.
    Гутару з часам
    на мове часу.
  364: |-
    Адчыняю паштовую скрынку:
    газета, часопіс, ліст...—
    усё, што было i раней шмат разоў.
    А кожны раз
    чакаецца незвычайнае — вестка.
  365: |-
    Скончыліся пытанні —
    i не насталі адказы.
    Жыву між адным краем часу
    i між другім —
    бяскрайні.
  366: |-
    Дрэва:
    крывыя галіны,
    крылатае лісце,
    скрытыя карані.
  367: |-
    У вёсцы прадзедаў:
    пазіраю на хмары —
    бачу людзей.
  368: |-
    Пад шэрым небам
    між шэрых палёў —
    зялёны агонь надзеі:
    палетак руні.
  369: |-
    Калі прыходжу на раздарожжа
    i чытаю на камені
    надпісы-перасцярогі —
    разумею,
    што чалавеку нічога не застаецца,
    як, зрэшты, выбраць
    тую дарогу, якая яго спакон веку чакае,—
    дарогу ўгору.
  370: |-
    Вісіць на ўсходзе
    чырвонае сонца,
    з высокіх комінаў
    цягнецца дым...
    Людзі ідуць хто-куды
    альбо стаяць — гамоняць
    і зважаць не зважаюць,
    што будучыня ўжо адпрэчвае
    гэты дзень.
  371: |-
    Смерць косіць салому —
    зярнят скасаваць не можа:
    ратунак у плёне,
    у лішку.
  372: |-
    Дзіця вучыцца вымаўляць
    свае першыя словы.
    Дарослыя слухаюць:
    раптам яно скажа тое,
    чаго яны ўжо не могуць сказаць.
  373: |-
    Сосны ўзышлі
    на самы высокі ўзгорак.
    Стаяць, разважаюць:
    куды далей?
  374: |-
    Той крок,
    які я не здолеў ступіць напрасткі,
    ператвараецца ў мноства крокаў
    па крузе.
  375: |-
    Каменьчыкі ў ручаі.
    Людзі не могуць узяць з сабой ручая —
    бяруць з сабою
    каменьчыкі.
  376: |-
    Сустракаюся ў думках з тымі,
    каго няма побач.
    Для кагосьці
    i я таксама ўспамін,
    для кагосьці
    i я гэтаксама думка.
  377: |-
    Пусцее наўколле:
    праз кроны дрэў
    замігцелі зоркі.
  378: |-
    Мёртвы ў мінулым,
    жывы ў сучасным
    i неўміручы ў будучыні —
    куды б чалавек ні ішоў,
    вядзе з сабой
    раздарожжа.
  379: |-
    Блукаю
    па незнаёмым горадзе.
    Ніхто мяне тут не спаткае,
    ніхто не пярэйме,
    ніхто не скажа:
    ты сёння не гэтакі, як звычайна.
  380: |-
    Хіба я ведаю,
    чаму я ўчора думаў адно,
    а сёння другое,
    чаму ўчора быў у адным настроі,
    а сёння ў другім...
    Мне часам здаецца,
    што я рука,
    у якой ёсць свой уладальнік.
  381: |-
    Раніца.
    Дворнік мяце тратуар —
    ніяк не патрапіць
    змесці свой цень.
  382: |-
    Чакайце, птушкі,
    чакайце, дрэвы,
    чакай, зямля,—
    куды вы без чалавека?!.
  383: |-
    Світае.
    3 глыбінь чалавечага сну
    уваскрасаюць сонца
    i — чалавек.
  384: |-
    Я там ужо быў,
    i гэта я ўжо рабіў,
    i тое ўжо зведаў...—
    стаю сярод белага дня
    з жыццём ашчаджоным для невядомай
    справы,
    для невядомай думкі
    i для невядомага дня.
  385: |-
    Чалавек:
    упадае ў жыццё
    вадой,
    выпадае —
    лёдам.
  386: |-
    Тут — спёка,
    там — сцюжа,
    тут — дужа цяжка,
    а там — залёгка,
    тут — я занадта шматстайны,
    а там — занадта самотны...
    Усё жыццё шукаю сябе,
    што быў бы не мной,
    a кімсьці.
  387: |-
    Растае снег.
    А ён жа так шмат абяцаў,
    калі падаў.
  388: |-
    Ішоў па зямлі,
    еў яблыкі,
    зярняты збіраў
    i высейваў у дол...
    Калі прайду ўсю зямлю —
    вярнуся
    ў квітнеючы сад.
  389: |-
    Як бы ні мкнулася дрэва
    ў неба,
    яно ўсё роўна
    не дасягае неба...
    Але, магчыма,
    ніякага іншага неба няма,
    апроч самога імкнення.
  390: |-
    руіны запарушваюцца
    рунь
    уваскрашае руны,
    неба блізка
  391: |-
    апрануты ў прамень
    ніжэй зямлі
    жаданняў джалы
  392: |-
    твар вераду
    ўзіраецца
    углыб
    не маю месца
    вернутая вера
  393: |-
    у нетрах сэрца
    горкае карэнне
    цень цішыні
  394: |-
    дапытваецца смага
    напрасткі
    у пекле існы
    парастак зялёны
  395: |-
    ахрышчвае палёт
    па-за сабой
    адшукваюся
    леташнія гнёзды
  396: |-
    адлюстраванні множацца
    мажлівы
    серп на мяжы
  397: |-
    у тоесамнай постаці
    уздоўж
    пільнуе агароджа
    тут адсутны
  398: |-
    кірункі скрыжаваныя
    у скон
    прысвечаны
    адрозніваю зоры
  399: |-
    жыўлюся немажлівасцю
    цвікі
    нацэльваюцца
    ўпартая апора
  400: |-
    вясткуюць папярэднікі
    услед
    настойліваму целу
    ветах свеціць
  401: |-
    ахвяры абуджаюцца
    нажы
    з’ядаюцца іржою
    чую рэха
    хлеб аржаны
  402: |-
    у горадзе радовішчы
    дзе родзіч
    дзіравы посуд
    пасткі ў пустаце
  403: |-
    над межамі імжа
    спажытак кажа
    каменням мякка
    манекен чужы
  404: |-
    празрысты цень
    праз цела нацянькі
    страла спявае
  405: |-
    сцізорыку карціць
    з крыніцы прысак
    збяруцца ўраз
    абразы
    месца досыць
  406: |-
    адольваю адлегласці
    цаны
    сабе не маю
    у сцяне каменне
  407: |-
    развязваецца вузел
    вязні зла
    у помсце спеюць
    месяц у лязе
  408: |-
    варочаюцца жорны
    зноў малы
    цярплю цяпер
    вымольваецца выйсце
  409: |-
    прадбачыць сон
    час іншыцца
    ўначы
    ў насення вочы
  410: |-
    палічаны спачатку
    чалавек
    насупраць частак
    частае аблічча
  411: |-
    у каменя імя
    знікае замак
    імгненні — вокны
    раюся з травой
  412: |-
    загойваюцца сны
    ураздарож
    сустрэчы вабяць
    вострая самота
  413: |-
    у садзе дрэвы
    дзверы дзесьці
    дзеці
    шукаюць асалоду
    звер услед
  414: |-
    праз шкло павелічальнае
    нябыт
    глядзіць людзьмі
    падобныя адбіткі
  415: |-
    прадонне з крыку
    ноч у дні —
    крумкач
    трымаецца ў руцэ
    галінка лёсу
  416: |-
    маўчанне
    мучыць
    меч
    ерэтыкі
    ратуюць веру
    ад шчыта пачатак
  417: |-
    Стаіўся за дрэвам -
    і для паловы свету
    стаў толькі дрэвам.
  418: |-
    Уранку я выйшаў з дому
    і ўвесь дзень ішоў
    у кірунку да сонца.
    Якім супярэчлівым аказаўся
    мой шлях!..
  419: |-
    Мокне на беразе возера
    з вудай рыбак -
    злоўлены язь
    ловіць ротам дажджынкі.
